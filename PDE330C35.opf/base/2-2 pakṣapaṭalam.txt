pakṣapaṭalam

uddānam|

sukṛtakarmāntatā kauśalyaṃ parānugrahaḥ pariṇāmanaṃ ca paścimam|

gṛhipakṣe vā pravrajitapakṣe vā vartamānasya bodhisattvasya samāsataścatvāro dharmā veditavyāḥ|
yeṣu gṛhī pravrajito va bodhisattvaḥ śikṣamāṇaḥ kṣipramevānuttarāṃ samyaksaṃbodhimabhisaṃbudhyante|
katame catvāraḥ| sukṛtakarmāntatā kauśalyaṃ parānugrahaḥ pariṇāmanā ca|

tatra katamā bodhisattvasya sukṛtakarmāntatā| yā pāramitāsu niyatakāritā nipuṇakāritā nityakāritā
anavadyakāritā ca| kathañca bodhisattvo niyatakārī bhavati yaduta dāne| iha bodhisattvaḥ
saṃvidyamāne deyadharme yācanake samyak prapyupasthite apakāriṇyupakāriṇi vā guṇavati
doṣavati vā'vaśyaṃ dadāti| nāsya dānacittaṃ kaścidvikampayituṃ samartho bhavati manuṣyo vā'manuṣyo
vā śramaṇo vā brāhmaṇo vā kaścidvā punarloke sahadharmeṇa| kathaṃ ca bodhisattvo
nipuṇakārī bhavati yadut dāne| iha bodhisattvaḥ saṃvidyamāne deyadharme samyak pratyupasthite
yācanake sarvaṃ dadāti| nāstyasya kiñcidyadaparityājyaṃ bhavati sattvebhyaḥ ādhyātmikamapi
vastu prāgeva bāhyam| kathaṃ ca bodhisattvo nityakārī bhavati yaduta dāne| iha bodhisattvo
aparikhidyamāno dānena satatasamitameva sarvakālaṃ yathotpannaṃ dānaṃ dadāti| kathaṃ
ca bodhisattvaḥ anavadyakārī bhavati yaduta dāne| iha bodhisattvo yattatsaṃkliṣṭaṃ dānaṃ
varṇitaṃ dānapaṭale tatsaṃkliṣṭaṃ varjayitvā asaṃkliṣṭaṃ dānaṃ dadāti| evaṃ hi bodhisattvaḥ
sukṛtakārī bhavati yaduta dāne| yathā dāne evaṃ śīlakṣāntivīryadhyānaprajñāpāramitāsu yathāyogaṃ
veditavyam| eta eva catvāra ākārā niyatakāritā nipuṇakāritā nityakāritā anavadyakāritā
ca|

tatra katamadbodhisattvasya kauśalyam| tatsamāsato daśavidhaṃ veditavyam pratihatānāṃ sattvānāṃ
pratighātāpanayāyopāyakauśalyam| madhyasthānāmavatāraṇāya avatīrṇānāṃ paripācanāya paripakvānāṃ
vimocanāyopāyakauśalyam| laukikeṣu sarvaśāstreṣu kauśalyam| bodhisattvaśīlasaṃvarasamādāne
skhalitapratyavekṣaṇākauśalyam samyakpraṇidhānakauśalyam| [śrāvakayānakauśalyaṃ]
pratyekabuddhāyānakauśalyam mahāyānakauśaśalyañca| eṣāṃ sarveṣāmeva kauśalyānāṃ pūrvavadyathāyogaṃ
tatra tatrāsyāmeva bodhisattvabhūmau pravibhāgo veditavyaḥ| etāni punarbodhisattvasya
daśa kauśalyāni pañcakṛtyāni kurvanti| pūrvakaiścaturbhiḥ kauśalyairbodhisattvaḥ sattvān
svārthe sanniyojayati| laukikeṣu sarvaśāstreṣu kauśalyena bodhisattvaḥ sarvaparapravādānabhibhavati|
bodhisattvaśīlasaṃvarasamādāne skhalitapratyavekṣaṇākauśalyena bodhisattvaḥ
āpattiṃ [na] vāpadyate| āpanno vā yathādharmaṃ pratikaroti| suviśuddhaṃ śīlasaṃvarasamādānaṃ
parikarṣati| samyak praṇidhānakauśalyena bodhisattvaḥ āyatyāṃ sarvābhipretārthasamṛddhimadhigacchati|
tribhinnaṃ kauśalyairbodhisattvo yathā gotrendriyādhimuktānāṃ tadupamaṃ
dharmaṃ deśayati| anukūlāṃ yuktiṃ vyapadiśati| evamebhirdaśabhiḥ kauśalyairbodhisattvaḥ pañcakṛtyāni
karoti| yairasya pañcabhiḥ kṛtyaiḥ sarvakṛtyasamāptirbhavati| dṛṣṭadhārmikasāṃparāyikaṃ
cārthamārabhya|

tatra katamo bodhisattvasya parānugrahaḥ| iha bodhisattvaścatvāri saṃgrahavastūni niśritya dānaṃ
priyavāditāmarthacaryāṃ samānārthatāñca tadekatyānāṃ sattvānāṃ hitamapyupasaṃharati|
sukhamapyupasaṃharati| [hitasukhamapyupasaṃharati|] ayaṃ bodhisattvānāṃ parānugrahasya samāsanirdeśaḥ|
vistaranirdeśaḥ punaḥ pūrvavadveditavyaḥ tadyathā svaparārthapaṭale|

tatra katamā bodhisattvasya pariṇāmanā| iha bodhisattvo yatkiñcidebhistribhirmukhairupacitopacitaṃ
kuśalamūlaṃ sukṛtakarmāntatayā kauśalyena parānugraheṇa ca tatsarvamatītānāgatapratyutpannamanuttarāyāṃ
samyaksaṃbodhau ghanarasena prasādena pariṇāmayati| na tasya kuśalamūlasyānyaṃ
phalavipākaṃ pratikāṃkṣati nānya [trā] nuttarāmeva samyaksaṃbodhim| ye ca kecidbhagavatā
gṛhiṇāṃ vā pravrajitānāṃ vā bodhisattvānāṃ śikṣādharmā vyapadiṣṭāḥ sarveṣāṃ teṣāmeṣveva
caturṣu saṃgraho veditavyaḥ sukṛtakarmāntatāyāṃ kauśalye parānugrahe pariṇāmanāyāṃ
ca| tasmādevaṃ sukṛtakarmāntasya bodhisattvasya kuśalasya parānugrahapravṛttasya pariṇāmakasya
evaṃ duṣprāpā duradhigamā ca bodhirāsannā samāsannā veditavyā| atītānāgatapratyutpanneṣvadhvasu
ye kecidbodhisattvā gṛhi-pravrajita pakṣeṣu śikṣamāṇā anuttarāṃ samyaksaṃbodhimabhisaṃbuddhavanto'bhisaṃbhotsyante'bhisaṃbudhyante
ca sarve te ebhireva caturbhirdharmaiḥ|
nāta uttari nāto bhūyaḥ| evamapi caturṣu dharmeṣu samyakprayukto gṛhī pravrajito vā bodhisattvo
bhavati| api tu gṛhiṇo bodhisattvasyāntikātpravrajitasya bodhisattvasya sumahān viśeṣaḥ|
sumahān nānākaraṇaṃ veditavyam| tathāhi pravrajito bodhisattvaḥ parimukto bhavatyādita
eva tāvanmātāpitṛputtadārādikalatraparigrahadoṣāt| aparimuktastu gṛhī veditavyaḥ| punaḥ
pravrajito bodhisattvaḥ parimukto bhavati tasyaiva parigrahasyārthe kṛṣivaṇijyā-rājapauruṣyādi-parikleśe
vyāsaṅgaduḥkhebhyaḥ| aparimuktastu gṛhī veditavyaḥ| punaḥ pravrajito bodhisattva
ekāntasaṅkalīkṛtaṃ brahmacaryaṃ śaknoti carituṃ [na tu] gṛhī bodhisattvaḥ| punaḥ pravrajito
bodhisattvaḥ sarveṣu bodhipakṣyeṣu dharmeṣu kṣiprābhijño bhavati| yadyadeva kuśalamārabhate
tatra tatraiva laghuladhveva niṣṭhāṃ gacchati| na tu tathā gṛhī bodhisattvaḥ|
punaḥ pravrajito bodhisattvaḥ pareṣāṃ vrataniyame sthitatvād ādeyavacano bhavati| na tu tathā
gṛhī bodhisattvaḥ| ityevaṃbhāgīyairdharmaiḥ sumahadantaraṃ gṛhi-pravrajitayorbodhisattvayorveditavyam|

iti bodhisattvabhumāvādhārānudharme yogasthāne dvitīyaṃ pakṣapaṭalam|

