paripākapaṭalam

tatra paripākaḥ katamaḥ| paripākaḥ samāsataḥ ṣaḍbhirākārairveditavyaḥ| svabhāvato'pi paripācya
pudgalato'pi paripākaprakārabhedato'pi paripākopāyato'pi paripācakapudgalato'pi paripakvapudgala-lakṣaṇato'pi
ca|

tatrāyaṃ paripākasvabhāvaḥ| kuśaladharmavīje sati kuśalānāṃ dharmāṇāmāsevanānvayād yā kleśajñeyāvaraṇaprahāṇaviśuddhyanukūlā
kāyacittakarmaṇyatā kalyatā samyak prayoganiṣṭhā yatra sthitāḥ
śāstāraṃ vā āgamyānāgamya vā śāstāraṃ bhavyo bhavati pratibalo'nantaraṃ kleśāvaraṇaprahāṇaṃ
vā sākṣātkartuṃ jñeyāvaraṇaprahāṇaṃ vā| tadyathā vraṇo yadā paripāṭanāya niṣṭhāgato
bhavatyanantaraṃ pāṭanārhaḥ| saḥ paripakva ityucyate| ghaṭaghaṭīśarāvādi ca mṛnmayaṃ bhāṇḍaṃ
yadā paribhogāya niṣṭhāgataṃ bhavati anantaraṃ paribhogārha tadā parikvamityucyate| phalāni
vā āmrapanasādīni yadā paribhogāya niṣṭhāgatāni bhavantyanantaraṃ paribhogārhāṇi tadā
paripakvānītyucyante| evameva kuśalānāṃ dharmāṇāmāsevanānvayād asau samyak prayoganiṣṭhā
anantaraṃ viśuddhye saṃvartate| sa paripākasvabhāvaḥ|

tatra paripācyāḥ pudgalāḥ samāsataścatvāraḥ| śrāvakagotraḥ śrāvakayāne| pratyekabuddhagotraḥ
pratyekabuddhayāne| buddhagotro mahāyāne paripācayitavyaḥ| agotrastho'pi pudgalaḥ sugatigamanāya
paripācayitavyo bhavati| bodhisattvānāṃ buddhānāñca bhagavatām ityete catvāraḥ pudgalāḥ
eṣu caturṣu vastuṣu paripācayitavyāḥ| evaṃ paripācyapudgalataḥ paripāko veditavyaḥ|

tatra paripākaprabhedaḥ katamaḥ| samāsataḥ ṣaḍvidhaḥ paripākaḥ| indriyaparipākaḥ kuśalamūlaparipākaḥ
jñānaparipākaśca mṛdumadhyādhimātraśca paripākaḥ|

tatrendriyaparipākaḥ| yā āryurvarṇakulaiśvaryasampadādeyavacanatā maheśākhyatāmanuṣyatvaṃ mahotsāhatā
yāmāśrayaparipākaphalasaṃpadamāgamya bhavyo bhavatyātaptānuprayogāyāparikhinnamānasaśca
bhavati sarvavidyāsthānasamudāgamābhiyogeṣu|

kuśalamūlaparipākaḥ katamaḥ| yā prakṛtyā mandarajaskatāyāmāgamya prakṛtyaivāsya pāpakeṣvakuśaleṣu
dharmeṣu| cittaṃ na krāmati mandanivaraṇaśca bhavati mandavitarka ṛjupradakṣiṇagrāhī|

jñānaparipākaḥ katamaḥ| smṛtimān bhavati meghāvī pratibalaśca bhavati subhāṣitadurbhāṣitānāṃ
dharmāṇāmarthasya ājñānāyodgrahaṇāya dhāraṇāya prativedhāya| sahajayā prajñayā samanvāgato
bhavati yāṃ prajñāmāgamya bhavyo bhavati pratibalaḥ sarvato'tyantaṃ sarvakleśāccittaṃ vimocayitum|
tatrendriyaparipākena vipākāvaraṇādvimukto bhavati| kuśalamūlaparipākena karmāvaraṇādvimukto
bhavati| jñānaparipākena kleśāvaṇādvimukto bhavati|

mṛduparipākaḥ katamaḥ| dvābhyāṃ kāraṇābhyāṃ mṛduḥ paripāko bhavati| adīrghakālābhyāsataścendriyakuśalamūlajñānaparipākahetoḥ
aparipuṣṭanihīnahetvabhyāsataśca| madhyaḥ paripāko'nayoreva
dvayoḥ kāraṇayoranyataravaikalyādanyatarasānnidhyācca veditavyaḥ| adhimātraḥ punaḥ paripāka
ubhayoranayoḥ kāraṇayoravaikalyādveditavyaḥ|

tatra paripākopāyaḥ katamaḥ| sa saptaviṃśatividho veditavyaḥ| dhātupuṣṭayā vartaṃmānapratyayopasaṃhārataḥ
avatārato ratigrahaṇataḥ ādiprasthānataḥ anādiprasthānataḥ śuddhidūrataḥ śuddhyāsannataḥ
prayogataḥ āśayataḥ āmiṣopasaṃhārataḥ dharmopasaṃhārataḥ ṛddhyāvarjanatayā dharmadeśanayā
guhyadharmākhyānataḥ vivṛtadharmākhyānataḥ mṛduprayogato madhyaprayogataḥ adhimātraprayogataḥ
śravaṇataḥ cintanato bhāvanataḥ saṃgrahaṇato nigrahaṇataḥ svayaṃkṛtataḥ parādhyeṣaṇataḥ
tadubhayataśca|

tatra dhātupuṣṭiḥ katamā| yā prakṛtyā kuśaladharmabījasaṃpadaṃ niśritya pūrvakuśaladharmābhyāsāduttarottarāṇāṃ
kuśaladharmabījānāṃ paripuṣṭatarā paripuṣṭatamā utpattiḥ sthitiḥ| iyamucyate
dhātupuṣṭiḥ|

tatra vartamānapratyayopasaṃhāraḥ katamaḥ| dṛṣṭe dharme aviparītā dharmadeśanā| tatra cāviparītagrāhitā|
yathāvaddharmānudharmapratipattiśca| tatra dhātupuṣṭeḥ pūrvakeṇa hetunā vartamānaḥ
paripāko nivartate| vartamānapratyayopasaṃhārato vartamāna evaṃ heturvartamānaḥ paripāko
veditavyaḥ|

tatrāvatāraḥ katamaḥ| śraddhāpratilambhamadhipatiṃ kṛtvā āgārikasya duścaritavivekaśikṣāpadasamādānam|
anāgārikāṃ vā pravrajataḥ kāmavivekaśikṣāpadasamādānam|

ratigrāhaḥ katamaḥ| yā sarvaduḥkha-nairyāṇikīñca pratipadaṃ kāmasukhātmaklamathānta-vivarjitāñca
sukhāṃ pratipadamāgamya svākhyāte dharmavinaye śāsanābhiratiḥ

tatrādiprasthānaṃ katamat| ya eva tatprathamataḥ saṃvejanīyeṣu dharmeṣu saṃvegamāgamya nyāyārthapratipādane
cānuśaṃsāṃ viditvā'vatāraḥ| idamevādiprasthānamityucyate|

anādiprasthānaṃ katamat| yā avatīrṇasya pudgalasya paripācyamānatāyāṃ vartamānasya bodhisattvebhyo
buddhebhyaścānadhyupekṣāmāgamya vivṛtānāñca sthānānāṃ bhūyo bhūyaḥ uttānakriyāmāgamya
uttarottaraparipākagamanatā|

tatra viśuddhidūratā katamā| yat kausīdyaṃ vā āgamya pratyayavaidhuryaṃ vā mahatā dīrgheṇa kālena
prabhūtairjanmāntarāparivartaiḥ kalpaparivartairvā bhavyo bhavati viśuddhaye| etadviparyayeṇa
viśuddhyāsannatā veditavyā|

tatra prayogaḥ katamaḥ| yā svārthaprāptau tīvracchandatāmāgamya vinipātabhayaṃ vā'mutra dṛṣṭe
vā dharme parato'yaśobhayamāgamya śikṣāpadeṣvanupālanā sātatyakāritā satkṛtyakāritā ca|

tatrāśayaḥ katamaḥ| dharmeṣu ca yā samyak santīraṇā-kṣāntimāgamyāsmāddharmavinayādasaṃhāryatāyai
pareṣāñcādhigame'bhisaṃpratyaya guṇasaṃbhāvanāmāgamya yā triṣu ratneṣu svārthaprāptau
cāvicalā śraddhadhānatā|

ābhiṣopasaṃhāraḥ katamaḥ| yaḥ sarveṇa ca sarvaṃ bhojanapānādivikalānāṃ bhojanapānādyupasaṃhāraḥ|
anukūlapānabhojanādivikālānāñcānukūlapānabhojanādyupasaṃhāraḥ|

tatra dharmopasaṃhāraḥ katamaḥ| yaduddeśato vā dharmāṇāmanupradānaṃ samyagarthavivaraṇato vā|

ṛddhyāvarjanatā katamā| yā ṛddhimata ṛddhiprātihāryavidarśanā sattvānukampayā sattvānāmāśayaviśuddhiṃ
vā'dhipatiṃ kṛtvā prayogaviśuddhiṃ vā ete sattvāḥ prātihāryaṃ dṛṣṭvā śrutvā vā āśayaśuddhiṃ
vā śāsane pratilapsyante prayokṣyante samyagiti| te ca tena prātihāryeṇāvarjitamānasā
āśayaśuddhiṃ vā pratilabhante prayujyante vā samyak|

tatra deśanā katamā| svayaṃ svārthaprāptāvaśaktasya saddharmadeśanā samyak pratipattisahāyabhūtā|
śaktasyāpi ca kṣiprābhijñatāyai anukūlā saddharmadeśanā|

tatra guhyadharmākhyānaṃ katamat| yā bālaprajñānāṃ sattvānāmatyudāragambhīrārthadharmapraticchādanatā
uttānasupraveśasukhopāyāvatāradharmadeśanatā|

vivṛtadharmākhyānaṃ katamat| yā pṛthuprajñānāṃ sattvānāṃ sukhapraviṣṭabuddhaśāsanānayānāmatyudāragambhīrasthānavivaraṇatā|

tatra mṛduḥ prayogaḥ katamaḥ| yaḥ sātatyaprayogavivarjitaḥ satkṛtyaprayogavivarjitaśca|

madhyaḥ prayogaḥ katamaḥ| yaḥ sātatyaprayogavivarjito vā satkṛtyaprayogavivarjito vā| ityanayordvayoḥ
prayogayoranyataravivarjitaḥ|

adhimātraḥ prayogaḥ katamaḥ| yastadubhayaprayogasaṃyuktaḥ sātatyaprayogasaṃyuktaḥ satkṛtyaprayogasaṃyuktaśca|

tatra śrutaṃ katamat| yo bauddhapravacanādhimuktasya sūtrādīnāṃ dharmāṇāṃ śravaṇodgrahaṇa-dhāraṇasvādhyāyābhiyogaḥ|

cintā katamā| praviveke dharmanidhyānābhiratasya arthābhyūhanāsaṃlakṣaṇāniścayaḥ|

bhāvanā katamā| śamathapragrahopekṣānimitteṣu samyagupalakṣaṇāpūrvikā śamathavipaśyanopekṣā'bhyāsaratiḥ|

saṃgrahaḥ katamaḥ| samyag nirāmiṣacittasya niśrayadānamācāryopādhyāyanyāyena| pṛthagvidhā ca
paricaryā tadyathā glānopasthānaparicaryā dharmyacīvarapiṇḍapātaśayanāsanaglānapratyayabhaiṣajyaparicaryā
śokakaukṛtyaprativinodanaparicaryā kleśaprativinodanaparicaryā| ityevaṃbhāgīyāḥ
pṛthagvidhā paricaryāṃ veditavyāḥ|

nigrahaḥ katamaḥ| ātmagatāṃ saṃkleśārakṣāṃ saṃvidhāya skhalitacodanā mṛdau vyatikrame| madhye
vyatikrame'vasādanā| adhimātre vyatikrame pravāsanā| tatra yā ca codanā yā cāvasādanā sā
teṣāmeva hitasukhārthaṃ tadanyeṣāñca| yā punaḥ pravāsanā punaḥ pratisaṃharaṇāya sāpi teṣāṃ
cānyeṣāṃ ca hitasukhāya| yā punarapratisaṃhāryā pravāsanā sā pareṣāmeva hitasukhāya| tathāhi
pareṣāṃ pravāsanāṃ vyatikramanidānam| pareṣūpalabhyāvyatikramāya cetayate|

kathaṃ svayaṃ paripācayati| ānulomikañca dharmaṃ deśayati akuśalāt sthānādyutthāpya kuśale sthāne
pratiṣṭhāpanāya| yathāvādī ca bhavati tathākārī| dharmānudharmapratipannastatsvabhāvānuvartī|
yenainaṃ pare naivamāha| tvameva tāvat svayaṃ nākuśalātsthānādyutthitaḥ kuśale ca
sthāne pratiṣṭhitaḥ kasmāttvaṃ tatra paraṃ samādāpayitavyaṃ codayitavyaṃ smārayitavyaṃ manyase|
tvameva tāvat paraiścodayitavyaḥ smārayitavyaḥ samādāpayitavyaḥ|

kathaṃ paramadhyeṣate| yasyāntike sattvānāmadhimātraśca premagauravaṃ niviṣṭaṃ bhavati| yaścopāyajño
bhavati dharmadeśanāyāṃ suśikṣitaḥ| stamadhyeṣate vyāpārayati paripākāya|

ubhābhyāmābhyāṃ samastābhyāṃ svaparādhyeṣaṇākṛtaḥ paripāko veditavyaḥ|

ityanena saptaviṃśatividhena paripākopāyena sā ṣaḍvidhā paripākaprabheda saṃpadveditavyā| indriyaparipākasya
kuśalamūlaparipākasya jñānaparipākasya mṛdumadhyādhimātrasya ca paripākasya|

tatra paripācakāḥ pudgalāḥ katame| samāsataḥ ṣaṭ bodhisattvāḥ ṣaṭasu bodhisattvabhūmiṣu vyavasthitāḥ
sattvān paripācayanti| adhimukticaryābhūmisthito bodhisattvo'dhimukticārī| śuddhādhyāśayabhūmisthito
bodhisattvaḥ śuddhādhyāśayaḥ| caryāpratipattibhūmisthito bodhisattvaścaryāpratipannaḥ|
niyata bhūmisthito bodhisattvo niyata-patitaḥ| niyatacaryā-pratipattibhūmisthito
bodhisattvo niyatacaryāpratipannaḥ| niṣṭhāgamanabhūmisthito bodhisattvo niṣṭhāgataḥ|
tatrāgotrasthānāṃ pudgalānāṃ sugatigamanāya paripākaḥ punaḥ punaḥ pratyāvartyo bhavati
punaḥ punaḥ karaṇīyaḥ| gotrasthānāṃ punaḥ paripāko na pratyāvartyo bhavati na punaḥ punaḥ
karaṇīyaḥ|

tatra paripakvapudgalalakṣaṇaṃ katamat| śrāvakaḥ pūrvakuśalābhyāsād yadāmṛdupākavyavasthito
bhavati sa mṛducchando bhavati mṛduprayogaścāpāyānapi gacchati na ca dṛṣṭe dharme śrāmaṇyaphalamadhigacchati
na ca dṛṣṭe dharme parinirvāti| yadā tu madhyapākavyavasthito bhavati sa
madhyacchandaśca bhavati madhyaprayogo na cāpāyān gacchati| dṛṣṭe ca dharme śrāmaṇyaphalaṃ
prāpnoti| no tu dṛṣṭe dharme parinirvāti| adhimātre paripāke sthitaḥ adhimātracchando bhavati
adhimātraprayogaśca na cāpāyān gacchati | dṛṣṭe ca dharme śrāmaṇyaphalaṃ prāpnoti|
dṛṣṭa eva ca dharme parinirvāti|

pratyekabuddhastathaiva veditavyaḥ yathā śrāvakaḥ| tatkasya hetoḥ| tulyajātīyo'sya mārgaḥ śrāvakaiḥ|
ayantu śrāvakebhyaḥ pratyekabuddhasya viśeṣaḥ| paścime bhave paścime ātmabhāvapratilambhe'nācāyakaṃ
pūrvābhyāsavaśāt saptatriṃśadvodhipakṣyān dharmān bhāvayitvā sarvakleśaprahāṇādarhattvaṃ
sākṣātkaroti| tasmātpratyekabuddha ityucyate|

bodhisattvaḥ punaradhimukticaryābhūmisthito muduparipāko veditavyaḥ| adhyāśayaśuddho caryāpratipattibhūmau
ca madhyaparipākaḥ| niyāto niṣṭhitaścādhimātraparipākaḥ| tatra mṛdupākavyavasthito
bodhisattvo mṛducchando bhavati mṛduprayogaḥ apāyāṃśca gacchati| prathamakalpāsaṃkhyeyaparyantataśca
sa veditavyaḥ| uttaptairacalaiḥ suviśuddhaiśca bodhipakṣyaiḥ kuśalaidharmaiḥ
sarvaireva visaṃyukto bhavati| madhyapāko bodhisattvo madhyacchando bhavati madhyaprayogaḥ|
na cāpāyān gacchati dvitīyakalpāsaṃkhyeyaparyantataśca bhavati| uttaptairacalaiśca
bodhipakṣyaiḥ kuśalairdharmaiḥ saṃyukto bhavati| suviśuddhairvisaṃyuktaḥ| adhimātrapākasthito
bodhisattvaḥ adhimātracchando bhavatyadhimātraprayogaśca| na cāpāyān gacchati| tṛtīyakalpāsaṃkhyeyaparyantataśca
bhavati| uttaptairacalaiḥ suviśuddhairbodhipakṣyaiḥ kuśalairdharmaiḥ
samanvāgato bhavati| tatra prakṛtyā ghanatvādujjvalatvādadhimātramahāphalatvānmahānuśaṃsatvāccottaptā
ityucyante| apratyāvartyatvādaparihāṇīyatvādviśeṣagāmitvādacalā ityucyante|
bodhisattvabhūmau niruttaratvātsuviśuddhā ityucyante|

tatra yaścāmiṣakṛtaḥ paripāko yaśca ṛddhyāvarjanajo yaśca guhyadharmākhyānajo yaśca mṛduprāyogiko
yaśca śrutamātrakṛtaḥ paripāka ityeṣa pañcavidhaḥ paripākaḥ dīrghakālābhyāsādapyeṣāṃ
dharmāṇāṃ mṛduka eva bhavati prāgevettakakālābhyāsāt| tadanyaistu sarvaiḥ paripākasya kāraṇaiḥ
paripākasya triprakāranayo veditavyaḥ| mṛdukenābhyāsena mṛduko madhyena madhyaḥ adhimātreṇādhimātraḥ
paripāko veditavyaḥ| tasya ca mṛdumadhyādhimātrasya paripākasyaikaikasya
triprakāranayo veditavyaḥ| mṛdukasya [mṛdu-] mṛduko mṛdumadhyo mṛdvadhimātraḥ| madhyasya ca
madhyamṛduko madhyamadhyo madhyādhimātraḥ| adhimātrasyādhimātramṛduradhimātramadhyo'dhimātrādhimātraḥ|
ityevaṃ bhāgīyottarottaraprabhedanayenāpramāṇaḥ paripākaprabhedaḥ sattvānāṃ
buddhabodhisattvakṛto veditavyaḥ|

tatra bodhisattvaḥ ebhiḥ paripākakāraṇairyathānirdiṣṭairātmanaśca buddhadharmaparipākāyendriyaparipākaṃ
kuśalamūlaparipākaṃ jñānaparipākañca mṛdumadhyādhimātrañca samudānayati parasattvānāñca
parapudgalānāṃ yānatrayaniryāṇāya|

iti bodhisattvabhūmāvādhāre yogasthāne ṣaṣṭhaṃ paripākapaṭalam||

