bodhipaṭalam

tatra bodhiḥ katamā| samāsato dvividhañca prahāṇaṃ dvividhañca jñānaṃ bodhirityucyate|

tatra dvividhaṃ prahāṇaṃ-kleśāvaraṇaprahāṇaṃ jñeyāvaraṇaprahāṇañca| dvividhaṃ punarjñānaṃ yat
kleśāvaraṇaprahāṇācca nirmalaṃ sarvakleśaniranubandhajñānam| jñeyāvaraṇaprahāṇācca yatsarvasmin
jñeye'pratihatamanāvaraṇaṃ jñānam|

aparaḥ paryāyaḥ| śuddhajñānaṃ sarvajñānamasaṅgajñānañca| sarvakleśavāsanāsamuddhātaścākliṣṭāyāścāvidyāyāḥ
niḥśeṣaprahāṇamanuttarā samyaksaṃbodhirityucyate| tatra savāsanānāṃ sarvakleśānāṃ
sarvataścātyantañca prahāṇādyad jñānaṃ tacchuddhamityucyate| sarvadhātuṣu sarvavastuṣu
sarvaprakāreṣu sarvakāleṣu yadjñānamavyāhataṃ pravartate tatsarvajñānamityucyate| tatra
dvau vā dhātū| lokadhātuḥ sattvadhātuśca| tatra dvividhaṃ vastu| saṃskṛtamasaṃskṛtañca| tasyaiva
ca saṃkṛtāsaṃskṛtasya vastuno'pramāṇaḥ prakārabhedaḥ svalakṣaṇottarajātiprabhedena
sāmānyalakṣaṇaprabhedena hetuphalaprabhedena dhātugatikuśalākuśalāvyākṛtādiprabhedena| tatra
kālastrividhaḥ| atīto'nāgataḥ pratyutpannaśca| ityetatsarvadhātukaṃ sarvavastukaṃ sarvaprakāraṃ
sarvakālaṃ jñānaṃ sarvajñānamityucyate| tatrāsaṅgajñānaṃ yadābhogamātrādeva sarvatrādhiṣṭhitaṃ
tvaritamasaktaṃ jñānaṃ pravartate| na punaḥ punarābhogaṃ kurvato nānyatraikābhogapratibaddhameva
tajjñānaṃ bhavati|

aparaḥ paryāyaḥ| catvāriṃśaduttaramāveṇikaṃ buddhadharmaśataṃ yā ca tathāgatasyāraṇā praṇidhijñānaṃ
pratisaṃvidaśca| iyamanuttarā samyaksaṃbodhirucyate|

tatredaṃ catvāriṃśaduttaramāveṇikaṃ buddhadharmaśatam| dvātriṃśanmahāpuruṣalakṣaṇānyaśītyanuvyañjanāni
catasraḥ sarvākārāḥ pariśuddhayaḥ daśa balāni catvāri vaiśāradyāni trīṃṇi smṛtyupasthānāni
trīṇyarakṣyāṇi mahākaruṇā'sammoṣadharmatā vāsanāsamudghātaḥ sarvākāravarajñānañca|
eṣāñca buddhadharmāṇāṃ vibhāgaḥ pratiṣṭhāpaṭale bhaviṣyati|

tatreyaṃ paramā bodhiḥ saptabhiḥ paramatābhiryuktā yeneyaṃ sarvabodhīnāṃ parametyucyate|

sapta paramatāḥ katamāḥ āśrayaparamatā pratipattiparamatā sampattiparamatā jñānaparamatā prabhāvaparamatā
prahāṇaparamatā vihāraparamatā ca| yattathāgato dvātriṃśatā mahāpuruṣalakṣaṇaiḥ
sulakṣitagātraḥ| iyamasyāśrayaparamatetyucyate| yattathāgata ātmahitāya parahitāya bahujanahitāya
[bahujanasukhāya] lokānukampāyai arthāya hitāya sukhāya devamanuṣyāṇāṃ pratipannaḥ|
iyamasya pratipattiparamatetyucyate| yattathāgato niruttarābhirapratisamābhiścatasṛbhiḥ
saṃpattibhiḥ samanvāgataḥ śīlasaṃpattyā dṛṣṭisaṃpattyā ācārasaṃpattyā ājīvasaṃpattyā [
pratipannaḥ]| iayamasya sampattiparamatetyucyate| yattathāgato niruttarābhirapratisamābhiścatasṛbhiḥ
pratisaṃvidbhiḥ samanvāgataḥ dharmapratisaṃvidā'rthapratisaṃvidā niruktipratisaṃvidapratibhānapratisaṃvidā
ca| iyamasya jñānaparamatetyucyate| yattathāgato niruttarābhirapratisamābhiḥ
ṣaḍbhirabhijñābhiḥ samanvāgataḥ yathā pūrvanirdiṣṭābhiḥ| iyaṃ tathāgatasya
prabhāvaparamatetyucyate| yattathāgataḥ savāsanasarvakleśaprahāṇena niruttareṇāpratisamena
jñeyāvaraṇa prahāṇena ca samanvāgataḥ| iyamasya prahāṇaparamatetyucyate| yattathāgatastribhirniruttarairapratisamairvihāraistabdahula
vihārī āryeṇa vihāreṇa divyena brāhmeṇa| iyamasya
vihāraparamatetyucyate| tatra śūnyatānimittāpraṇihitavihārā nirodhasamāpattivihāraścāryo
vihāra ityucyate| catvāri dhyānānyārūpyasamāpattayaśca divyo vihāra ityucyate| catvāryapramāṇāni
brāhmo vihāra ityucyate| tasmātpunastrividhādvihārāścatvāraḥ paramavihārā yaistathāgatāstadvahulavihāriṇo
bhavanti| āryādvihārācchūnyatā vihāro nirodhasamāpattivihāraśca|
divyādvihārādāniṃjyacaturthadhyānavihāraḥ| brāhmādvihārātkaruṇāvihāro yena tathāgatastriskṛto
rātrau triskṛtvo divase ṣaṭkṛtvo rātriṃdivena buddhacakṣaṣā lokaṃ vyavalokayati ko
hīyate ko vardhate kasyānutpannāni kuśalamūlānyavaropayāmi kvaṃ yāvadvistareṇāgraphale'rhattve
pratiṣṭhāpayāmīti|

tatrāśrayaparamatayā tathāgatā mahāpuruṣā ityucyante| pratipattiparamatayā mahākāruṇikā ityucyante|
saṃpattiparamatayā mahāśīlamahādharmāṇa ityucyante| jñānaparamatayā mahāprajñā ityucyante|
prabhāvaparamatayā mahābhijñā ityucyante| prahāṇaparamatayā mahāvimuktaya ityucyante|
vihāraparamatayā mahāvihāratad bahulavihāriṇa ityucyante|

teṣāñca punastathāgatānāṃ daśabhirākārairguṇābhidhānañca bhavati guṇānusmaraṇatā ca| katamairdaśabhiḥ|
ityapi sa bhagavāṃstathāgato'rhansamyaksaṃbuddho vidyācaraṇasaṃpannaḥ sugato lokavidanuttaraḥ
puruṣadamyasārathiḥ śāstā devamanuṣyāṇāṃ buddho bhagavāniti| tatrāvitathavacanāttathāgataḥ|
sarvaprāptayārthaprāptatvāt anuttarapuṇyakṣetratvāt pūjārhatvāccārhan| yathāvatparamārthena
dharmānubodhātsamyaksaṃbuddhaḥ| tisṛbhirvidyābhiryathāsūtroktena ca caraṇena
vipaśyanāśamathapakṣobhayasusampannatvādvidyācaraṇasampannaḥ| paramotkarṣagamanādapunaḥ
pratyāgamanācca sugataḥ| sattvadhātulokadhātvoḥ sarvākāreṇa kleśavyavadānajñānāllokavit|
paramacittadamopāyajñatayā ekasyaiva loke puruṣabhūtasya ca prādurbhāvāt anuttaraḥ puruṣadamyasārathiḥ|
cakṣurbhūtatvājjñānārthadharmatattva bhūtatvād vyaktasyārthasya nirṇetṛtvāt
sarvārthapratisaraṇatvādavyutpannasyārthasya vyutpādakatvā dutpannasya saṃśayasyocchedakatvāt
gambhīrāṇāṃ sthānānāṃ vivaraṇāt paryavadāpakatvāttanmūlatvāt sarvadharmāṇāṃ tannetṛkatvāttatpratisaraṇatvāt
sarvaduḥkhasya niḥsaraṇaṃ śāsti vyapadiśati samyagdevamanuṣyāṇām|
tasmācchāstā devamanuṣyāṇāmityucyate| arthopasaṃhitasya dharmarāśeranarthopasaṃhitasya dharmarāśernnaivārthopasaṃhitasya
nānārthopasaṃhitasya dharmarāśeḥ sakalasarvākārābhisaṃbodhād
buddha ityucyate| sarvamārabalamahāsaṃgrāmāvabhaṅgādbhagavān|

tatra prabhūtairapi kalpairekasyāpi buddhasya prādurbhāvo na bhavati| ekasminneva ca kalpe prabhūtānāṃ
buddhānāmutpādo bhavati| teṣu teṣu ca daśasu dikṣvaprameyāsaṃkhyeyeṣu lokadhātuṣvaprameyāṇāmeva
buddhānāmutpādo veditavyaḥ| tatkasya hetoḥ| santi daśasu dikṣvaprameyāsaṃkhyeyā
bodhisattvā ye tulyakālakṛtapraṇidhānāstulyasaṃbhārasamudāgatāśca| yasminneva divase
pakṣe māse saṃvatsare ekena bodhisattvena bodhau cittaṃ praṇihitaṃ tasminneva divase pakṣe
māse saṃvatsare sarvaiḥ| yathā caika utsahito ghaṭito vyāyacchitaśca tathā sarve| tathāhi
dṛśyante'sminneva lokadhātāvanekāni bodhisattvaśatāni yāni tulyakālapraṇidhānāni tulyatyāgāni
tulyakṣāntikāni tulyavīryāṇi tulyadhyānāni tulyaprajñānāni| prāgeva daśasu dikṣvanantāparyanteṣu
lokadhātuṣu| buddhakṣetrāṇyapi trisāhasramahāsāhasrāṇyaprameyāsaṃkhyeyāni daśasu
dikṣu saṃvidyante| na ca tulyasaṃbhārasamudāgatayordvayostāvadbodhisattvayorekasmin lokadhātau
buddhakṣetre yugapadutpattyavakāśo'sti prāgevāprameyāsaṃkhyeyānām| na ca punastulyasaṃbhārāṇāṃ
krameṇānuparipāṭikayā utpādoyujyate| nāpi sarveṇa sarvamanutpāda eva yujyate|
tasmāddaśasu dikṣvaprameyāsaṃkhyeyeṣu lokadhātuṣu yathā pariśodhiteṣu tathāgataśūnyeṣu
te tulyasaṃbhārā bodhisattvā anyonyeṣu buddhakṣetreṣūtpadyanta iti veditavyam| tadanena paryāyeṇa
bahuṣu lokadhātuṣu buddhabāhulyameva yujyate| na caikasmin buddhakṣetre dvayostathāgatayoryugapadutpādo
bhavati| tatkasya hetoḥ| dīrgharātraṃ khalu bodhisattvenaivaṃ praṇidhānamanubṛṃhitaṃ
bhavati| yathāhameko'pariṇāyake loke pariṇāyakaḥ syāṃ sattvānāṃ vinetā sarvaduḥkhebhyo
vimocayitā parinirvāpayiteti| yasyaivaṃ dīrgharātraṃ praṇidhānamanubṛṃhayataḥ
samyak pratipattiparigṛhītamṛdhyatyeva tat| punaśca śakta ekastathāgatastrisāhasramahāsāhasre
ekasmin buddhakṣetre sarvabuddhakārya kartum| ato dvitīyasya tathāgatasya vyartha evotpādaḥ
syāt| bhūyaścaikasya tathāgatasya loke utpādātsattvānām evārthakaraṇaprasiddhiḥ pracuratarā
bhavati pradakṣiṇatarā| tatkasya hetoḥ| teṣāmevaṃ bhavatyayameva kṛtsne jagatyekastathāgato
na dvitīyaḥ| asmiñjanapadacārikāṃ vā viprakānte parinirvṛte vā nāsti sa kaścid
dvitīyaḥ| yasyāsmābhirantike brahmacaryaṃ caritavyaṃ syāt dharmo vā śrotavya iti viditvā'titvarante
ghanatareṇa chandavyāyāmena brahmacaryavāsāya saddharmaśravaṇāya ca| buddhabahutvaṃtu
te upalabhya nātitvareran| evameṣāmekasya buddhasyotpādātsvārthe karaṇaprasiddhiḥ pracuratarā
ca bhavati pradakṣiṇatarā ca|

tatra sarvabuddhānāṃ sarvaṃ samasamaṃ bhavati nirviśiṣṭaṃ sthāpayitvā catvāri sthānāni-āyurnāma
kulaṃ kāyañca| ityeṣāñcaturṇāṃ dharmāṇāṃ hrāsavṛddhyā vilakṣaṇatā buddhānām| na tvanyena
kenacit| na ca strī anuttarāṃ samyaksaṃbodhimasaṃbudhyate| tatkasya hetoḥ| tathā hi bodhisattvaḥ
prathamasyaiva kalpāsaṃkhyeyasyātyayāt| strībhāvaṃ vijahāti| bodhimaṇḍaniṣadanamupādāya
na punarjātu strī bhavati| prakṛtyā ca bahukleśo duṣprajñaśca bhavati sarvo mātṛgrāmaḥ|
na ca prakṛtyā bahukleśasantānena duṣprajñasantānena ca śakyamanuttarāṃ samyaksaṃbodhimabhisaṃboddhum|

evamiyamanuttarā samyaksaṃbodhiḥ svabhāvato'pi yathānirdiṣṭā yathābhūtaṃ veditavyā| paramato'pi
guṇanirdeśānusmaraṇato'pi saṃbhavato'pi viśeṣato'pi yathānirdiṣṭā yathābhūtaṃ veditavyā|
api tvacintyaiva sarvatarkamārgasamatikrāntatvādaprameyāsaṃkhyeyaguṇasamuditatvādanuttaraiva
ca samyaksaṃbodhiḥ sarvaśrāvaka-pratyekabuddhatathāgatānābhi nirvṛttaye bhavati| tasmādeṣaiva
bodhiragryā śreṣṭhā varā praṇīteti|

iti bodhisattvabhūmāvādhāre yogasthāne saptamaṃ bodhipaṭalam|

